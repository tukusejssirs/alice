 

Za zrkadlom a s čím sa tam Alica stretla

„To je teda bezočivosť!“ povedal Koláč. „Čo by si
povedala, keby som si odkrojil ja z teba, ty stvora
nepodarená?“

Hovoril mastným lojovým hlasom a Alica sa nezmohla
ani na slovo; iba tam sedela, zízala naň a lapala dych.

„Povedz niečo,“ vyzvala ju Čierna kráľovná, „je smiešne
po celý čas nechať hovoriť iba koláč!“

„Vypočula som si dnes toľko básničiek ako nikdy,“ ozvala
sa Alica trocha prestrašená, lebo len čo otvorila ústa, nastalo
hrobové ticho a všetky oči sa upreli na ňu, „a čudná vec
— v každej básni bolo niečo o rybách. Neviete, prečo sú tu
ryby také obľúbené?“

Otázku položila vlastne Čiernej kráľovnej, no z jej
odpovede si veľa nevyhrala.

„Čo sa týka rýb,“ začala vážne a naklonila sa až
k Alicinmu uchu, „jej Biele veličenstvo vie peknú hádanku
— celá je vo veršoch a celá o rybách. Mohla by ju
zarecitovať?“

„Jej Čierne veličenstvo je veľmi láskavé, že na to
upozorňuje,“ zašepkala Biela kráľovná do Alicinho druhé-
ho ucha nežne, ako keď holúbok zahrkúta. „To by bolo
senzačné. Smiem?“

„Prosím,“ povedala Alica čo najzdvorilejšie.

Biela kráľovná sa celá uveličená zasmiala, pohladkala
Alicu po tvári a začala:

Najprv treba rybu lapiť.
Ľahké, lapí ju aj dieťa.
Potom treba rybu kúpiť.
Ľahké, stačí vybrať päták.

Teraz treba rybu smažít'.
Ľahké, vec to vcelku hravá.
Nech sa v masti trocha praží!
Ľahké, veď si v nej už pláva.

216

