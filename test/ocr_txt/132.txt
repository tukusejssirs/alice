Hmyz za zrkadlom

Alica stála a hľadela za ním celá rozžialená, že tak náhle
stratila milého spolupútnika. „No, aspoň už zasa viem, ako
sa volám,“ povedala, „aj z toho má človek radosť. Alica
— Alica — už to nezabudnem. Len by som rada vedela, podľa
ktorej z týchto smeroviek mám ísť?“

Odpoved, pravda, nebola taká ťažká, lebo cez les viedla
iba jedna cesta a obe smerovky ukazovali tým istým
smerom. „Rozhodnem sa,“ povedala si, „až keď sa cesta
rozdvojí a smerovky budú ukazovať každá inam.“

Ale nič nenasvedčovalo, že by k tomu malo dôjsť. Šla a šla,
prešla kusisko cesty, ale zakaždým, ked sa cesta rozdelila,
boli tu opäť dve smerovky, ktoré ukazovali tým istým
smerom; na jednej stálo

K TIDLIHO DOMU
a na druhej
K FIDLIHO DOMU

„Nakoniec sa ukáže, že obaja bývajú v jednom a tom
istom dome!“ povedala si Alica. „Ako to, že som na to
neprišla skôr? Ale dlho tam ostať nemôžem. Len sa tam
zastavím, poviem ,Dobrý deň“ a spýtam sa ich, ako vyjdem
z tohto lesa. Aby som sa dostala na ôsme pole, skôr než sa
zotmie!“ A tak kráčala ďalej a voľačo šemotila, až kým sa na
jednej z ostrých zákrut div nezrazíla s dvoma tučniačikmi.
Prišlo to tak nečakane, že mimovoľne cúvla, ale hneď sa
spamätala: „Nech sa zmyším, ak sa mýlim, ak tí dvaja, čo tu
stoja, nie sú bratia.“

