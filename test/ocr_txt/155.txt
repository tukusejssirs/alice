KAPITOLA ŠIESTA

 

 

Hupky-Dupky

ALE vajíčko len rástlo a rástlo a čoraz väčšmi sa
podobalo na človeka. Zo vzdialenosti niekoľkých
metrov Alica rozoznala na ňom oči, nos i ústa. Keď prišla
až k nemu, jasne videla, že je to sám HUPKY-DUPKY.
„Nik iný to nemôže byť!“ povedala si. „Viem to tak iste,
akoby to mal napísané na tvári!“

Na tú obrovskú tvár sa to dalo hravo napísať aj sto ráz.
Hupky-Dupky, s nohami skríženými ani Turek, sedel na
vysokom múriku — múrik bol hore taký úzky, že ho Alica až
obdivovala, ako vie udržať rovnováhu -, no keďže oči mal
meravo upreté opačným smerom a vôbec si ju nevšímal,
prichodil jej ani vypchatý panák.

„Vyzerá celkom ako vajíčko!“ povedala nahlas a stála
tam s vystretými rukami, že ho zachytí, keby spadol.

„Ak dakoho pokladajú za vajce,“ ozval sa Hupky-Dupky
po dlhšom mlčaní a pozeral pritom kamsi bokom, „to by
nasrdilo aj anjela!“

„Ja som, prosím, povedala, že iba tak vyzeráte,“ zmierlivo
vysvetľovala Alica. „A niektoré vajíčka sú celkom pekné,“
dodala, lebo mu chcela zalichotiť.

„Niektorí ľudia,“ povedal Hupky-Dupky a ani teraz na
Alicu nepozrel, „nemajú ani byl'ku rozumu!“

Alica nevedela, čo na to povedať, lebo akýže je to
rozhovor, keď Hupky-Dupky nič nevraví jej — poslednú
poznámku adresoval podľa všetkého jednému zo stromov.
Nuž tam iba stála a ticho si recitovala:

Hupky-Dupky, kde si si to sadol?
Hupky-Dupky, veď si odtiaľ spadol!

166

