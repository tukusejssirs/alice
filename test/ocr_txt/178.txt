Lev a Jednorožec

Znelo to ako nezmysel, no Alica poslušne vstala, podávala
misu dookola a torta sa sama rozdelila na tri kusy.

„A teraz ju pokrájaj!“ povedal jej Lev, keď sa vrátila na
svoje miesto s prázdnou misou.

„Aká nespravodlivosť!“ zvolal Jednorožec, keď si Alica
s nožom v ruke bezradne sadla, lebo nevedela, ako začať.
„Obluda dala Levovi dva razy toľko ako mne!“

„Ale sebe nenechala ani kúsok,“ povedal Lev. „Hej,
Obluda, máš rada tortu?“

Kým mu Alica stihla odpovedať, zarachotili bubny.

Márne skúmala, odkiaľ ten hrmot prichádza. Bubny sa
ozývali zo všetkých strán a hučali jej v hlave, div z toho
neohluchla. Skočila na nohy a vydesená preskočila potôčik;
zazrela ešte, ako Lev s J ednorožcom vstali, nasrdení, že ich
rušia pri hodovaní. Potom klesla na kolená a márne si
zapchávala uši, aby ten strašný hrmot nepočula.

„Ak ich ani týmto nevybubnujú z mesta,“ pomyslela si,
„tak už naozaj ničím!“

