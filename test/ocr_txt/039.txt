Alica v krajine zázrakov

dva razy zazíval a striasol sa. Potom zišiel z huby, odliezol do
trávy a len tak mimochodom utrúsil: „Keď vezmeš z jednej
strany, narastieš, keď z opačnej, zmenšíš sa.“

„Z jednej strany. .. z opačnej — ale čoho?“ rozmýšľala
Alica.

„Huby,“ ozval sa Húseničiak, akoby sa bola spýtala
nahlas; a v ďalšej chvíli ho už nebolo.

Zamyslená Alica si hubu asi minútu prezerala a rozmýšľa-
la, kde vlastne má tie dve strany; ťažko povedať, keď je
celkom okrúhla. A tak roztiahla ruky, objala hubu čo možno
najďalej a každou rukou z kraja kúsok odštipla.

„A teraz ktorá je ktorá?“ povedala si a odhryzla z kúska

v pravej ruke, aby si overila, čo sa stane. Vtom ju niečo
udrelo do brady; narazila ňou na vlastné nohy.
j Náhla zmena ju veľmi vyľakala, ale uvedomila si, že ak sa
tak rýchlo scvrkáva, nesmie márniť čas a treba sa pustiť do
druhého kúska. Bradu mala takú pritlačenú k nohám, že
ledva ústa otvorila; napokon sa jej horko—ťažko podarilo
prehltnút' kúštik huby z ľavej ruky.

„Konečne mám voľnú hlavu,“ povedala si Alica natešene,
ale jej radosť sa v najbližšom okamihu zmenila na hrôzu,
lebo zistila, že si nedovidí na plecia. Keď pozrela dolu, videla
iba dlhočizný krk, čo vyrastal ani tenké steblo z mora
zeleného lístia, ktoré ležalo hlboko pod ňou.

„Čo je to za zeleň?“ čudovala sa Alica. „A kde sa mi
podeli plecia? Ach, a moje úbohé ručičky, ako to, že vás ani
nevidím?!“ Pri tých slovách pohýbala rukami, ale nič
nedocielila, iba to zelené lístie sa v diaľke zachvelo.

Kedže nemala zrejme ani najmenšiu nádej dočiahnuť si
rukami hlavu, pokúsila sa skloniť hlavu k rukám a s poteše—
ním zistila, že krk sa jej ľahko ohýba na všetky strany celkom
ako had. Podarilo sa jej ohnúť ho do elegantnej krivky a už
ponárala hlavu do lístia — boli to koruny stromov, pod
ktorými sa predtým prechádzala —, keď tu na ňu niekto
prudko zasipel, takže sa zháčila; vyletela proti nej veľká
Holubica a zúrivo ju tĺkla krídlami. \

44

