Podvečer v júli; náš starý čln sa šinie
pod nebom zlatým a po hladine sinej . ..
Aj voda sniva a k bokom sa mu vinie.

Trojica drobná hneď prisadla si ku mne.
Zvedavé očká a ušká viac než čujné
rozprávky súria, pochabé bájky umné.

Dlho si bledlo, ty nebo podvečerné!
Ozveny tíchli, spomienky nie sú verné,
pamäť ich stráca, až zmiznú v nedozerne.

Iba ten prelud; len ten sa zvykne vracať:
Alica zľahka tam pod tým nebom kráča.
Našťastie slepé, slepé sú oči spáča.

Čakajú deti na slová bájky umnej.
Zvedavé očká a ušká viac než čujné
opäť sa stúlia oddane blízko ku mne.

Do ríše divov každé sa zatúlalo;
sníva, kým čas tam za oknom letí cvalom,
sníva a všetko len akoby sa zdalo ...

