Alica v krajine zázrakov

Nie, slzy nemalo. „Ak sa zmeníš na prasiatko, moje milé,“
povedala Alica vážnym hlasom, „nič s tebou nechcem mať.
To si pamätaj!“ Úbohé škvŕňa zasa zavzlykalo (alebo
zakrochkalo —- ťažko povedať, čo to bolo) a chvíľu bolo
ticho.

Alica práve rozmýšľala: „Čo si ja s ním len doma
počnem?“ keď sa znova tak rozkrochkalo, že mu celá
vyľakaná pozrela do tváre. Nemýlila sa: bolo to naozaj
prasiatko a Alica si uvedomila, že niesť ho ďalej už nemá
zmysel.

Postavila teda zvieratko na zem a veľmi jej odľahlo, ked'
pokojne odbehlo do lesa. „Keby podrástlo,“ povedala si,
„bolo by z neho veľmi škaredé dieťa. Ale prasiatko bude
z neho azda celkom pekná'j

Rozmýšľala o známych deťoch, z ktorých by boli celkom
obstojné prasiatka, a práve si vravela: „Len keby človek
vedel, ako ich premeniť —“ no vtom sa preľakla; niekoľko
metrov pred ňou sedela na strome mačka Škľabka.

Keď zbadala Alicu, iba sa zaškľabila. „Vyzerá celkom
dobrosrdečne,“ pomyslela si Alica. No pri pohľade na jej
zuby a dlhé pazúry si povedala, že bude istejšie správať sa
k nej úctivo.

„Milá Škľabka,“ začala nesmelo, lebo si nebola istá, či sa
jej také oslovenie bude pozdávať. Ale Mačka sa len väčšmi
zaškľabila. „No prosím, jej sa to celkom páči,“ pomyslela si
Alica a pokračovala. „Povedala by si mi, prosím, ako sa
stadeto dostanem?“

„Záleží na tom, kam sa chceš dostať,“ odpovedala jej
Mačka.

„To je mi jedno,“ Alica na to.

„Nuž tak je jedno, kade pôjdeš,“ povedala Mačka.

„ — len aby som sa dakde dostala,“ vysvetľovala Alica.

„Ale to sa iste dostaneš,“ povedala Mačka, „len musíš
dobre kráčať.“

Alica uznala, že to nemožno poprieť, a tak to skúsila
z iného konca. „Akí ľudia tu na okolí žijú?“

52

