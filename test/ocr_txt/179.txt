KAPITOLA ôSMA

 

„Je to môj vlastný vynález“

PO chvíli hrmot zoslabol, až nastalo hrobové ticho.
Alica znepokojene zodvihla hlavu. Široko—daleko
nebolo ani živej duše a jej sa zazdalo, že o Levovi,
Jednorožcovi a tých čudných anglosaských posloch sa jej
zrejme len snívalo. Ale pri nohách jej ešte vždy ležala veľká
misa, na ktorej mala krájať zjedenú tortu. „Tak sa mi to
predsa len nesnívalo,“ povedala si, „iba ak — iba ak sa nám
všetkým sníva ten istý sen. No dúfam, že je to môj sen, a nie
sen Čierneho kráľa. Nerada by som patrila do sna nejakej
inej osoby,“ hundrala. „Mám sto chutí zobudiť ho, aby som
videla, čo sa stane!“

Z myšlienok ju vytrhol akýsi rev. „Hej! Hej! Šach!“ hnal
sa k nej Jazdec v čiernom brnení a rozháňal sa kyjom. Len
čo došiel k nej, kôň zastal. „Si mojím zajatcom!“ zvolal
Jazdec a v tej chvíli spadol z koňa.

Hoci Jazdec Alicu vyľakal, väčšmi sa bála o neho ako
o seba, a keď znova vysadal na koňa, pozorovala ho
s obavami. Len čo sa pohodlne usadil v sedle, spustil znova:
„Si mojím —“ No vtom mu skočil do reči iný hlas: „Hej!
Hej! Šach!“ Alica sa prekvapene obzrela, kde sa vzal nový
útočník.

Tentoraz to bol Biely jazdec. Zastal celkom pri Alici
a takisto ako Čierny jazdec aj on najprv spadol z koňa
a potom naň opäť vysadol. Takto v sedle obaja Jazdci chvíľu
na seba mlčky hľadeli. Alica pozerala zmätene z jedného na
druhého.

„Ja som ju zajal!“ ozval sa napokon Čierny jazdec.

„Áno, ale ja som ju potom vyslobodil!“ odsekol Biely
jazdec.

190

