Kráľovná Alica

Nesmela strácať čas. Niekoľkí hostia už ležali v misách
a naberačka kráčala po stole k Alicinmu kreslu a zlostne jej
naznačovala, aby uhla z cesty.

„Už to nevydržím!“ zvolala Alica, vyskočila a oboma
rukami schmatla obrus — prudko ním šklbla a taniere,
misy, hostia i sviečky, všetko sa to s rinčaním zosypalo na
zem. _ "

„A teba,“ osopila sa na Čiernu kráľovnú, v ktorej videla
príčinu všetkého zla — ale Kráľovná už pri nej nesedela
— scvrkla sa odrazu na malú bábiku a teraz sa na stole veselo
krútila dookola za svojím rozviatym šálom.

Inokedy by to bolo Alicu prekvapilo, ale tentoraz bola
taká rozčúlená, že sa už ničomu nečudovala. „A teba,“
opakovala a zdrapila to malé stvorenie vo chvíli, keď
preskakovalo fľašu, čo pristávala na stole, „teba tak
zatrasiem, že sa hneď premeníš na mača!“

 

