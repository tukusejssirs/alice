KAPITOLA DEVIATA

 

Kráľovná Alica

| 0 je skvelé ! “ povedala Alica. „Nemyslela som si, že sa
„ tak chytro stanem kráľovnou — ale vravím vám, vaša

výsosť,“ pokračovala prísnejšie (vždy sa rada karhala), „to
nepôjde, takto sa tu povaľovať v tráve. Kráľovné sa musia
správať dôstojne!“

Tak vstala a prechádzala sa — spočiatku dosť meravo,
lebo sa bála, že jej spadne koruna, ale utešovala sa tým, že ju
nik nevidí. „Napokon, ak som naozaj kráľovná,“ povedala si
a opäť si sadla, „iste sa do toho čoskoro vžijem.“

Všetko, čo. sa s ňou dialo, bolo také čudné, že ju ani
neprekvapilo, keď pri nej zrazu sedeli z jednej strany Čierna
kráľovná a z druhej Biela kráľovná; bola by sa ich rada
spýtala, kde sa tam vzali, no bála sa, že by to bolo nezdvorilé.
„Ale hádam sa ich môžem spýtať, či sa hra už skončila,“
pomyslela si. „Povedzte mi láskavo —“ začala a placho
pozrela na Čiernu kráľovnú.

„Hovor, až keď ťa oslovia!“ ostro jej skočila do reči
Kráľovná.

„Keby sa podľa tohto pravidla správal každý,“ povedala
Alica, ktorá sa dosť rada škriepila, „a rozprával by, len keď
ho niekto osloví, a keby všetci čakali, kým niekto začne, tak
by asi nikto nikdy nič nepovedal, viete, a tak —“

„Smiešne!“ zvolala Kráľovná. „Či nechápeš, dievča - “ tu
sa zarazila a zamračila, chvíľu rozmýšľala a potom z ničoho
nič zvrtla reč na iné. „Čo si predtým myslela tým ,ak som
naozaj kráľovná“? Akým právom sa tak nazývaš? Veď vieš,
že kráľovnou sa môžeš stať, len keď zložíš skúšku. A čím
skôr, tým lepšie.“

204

